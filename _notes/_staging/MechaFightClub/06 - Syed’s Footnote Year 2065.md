---
---

**Розділ: Примітка Сайєда | Рік 2065**

_182 секунди після першого контакту_
_71 рік до визволення Лас-Вегасу_ 

Щойно розплющивши очі, Сайєд зрозумів, що запізнився на роботу. Його будильник знову не спрацював, але він відмовлявся визнати, що вкотре не встановив його напередодні ввечері.

У паніці він підхопився з дивана, схопив брудну робочу сорочку, поки чистив зуби, їв тости з Мармайтом[^1] та перевіряв результати боксерського поєдинку, за переглядом котрого він заснув.
[^1]: Мармайт - солона паста з екстракту дріждів

Сайєд вибіг із квартири та помахав листоноші, що стояв біля його поштової скриньки. Замість того, щоб махнути у відповідь, листоноша однією рукою затінював очі й витріщався в небо.

– Ніби цей блазень ніколи не бачив низько пролітаючого літака, що прямував до Лідс-Бредфорда, — подумав Сайєд, не звертаючи уваги на віддалені звуки двигуна над головою.

– Здоровеньки, — пробурмотів Сайєд, протискуючись повз листоношу до сьогоднішніх посилок — одного паперового примірника «Криптозоологія що два тижні», одного запасного пульта дистанційного керування для будильника та коробки свинячих шкварок без свинини.

Листоноша продовжував дивитися в небо, а Сайєд продовжував ігнорувати ненормально гучні звуки двигуна над головою.

Все тому, що на Сайєда чекала низка одкровень. Спершу він помітив, що не вдягнув штанів. По-друге, звернув увагу, що рух зупиняється, щоб подивитися в його сторону. По-третє, листоноша не зробив нічого, аби попередити його про жодне з двох інших одкровень.

Його миттєве збентеження було лиш на дрібку більшим за його наростаючу лють від того, що його перетворили на видовище.

– Агов, що сталося? Ніколи не бачили чоловіка в трусах? — крикнув Сайєд на кілька припаркованих машин.

Це призвело до останнього одкровення Сайєда: двигун тепер був настільки гучним, що він навіть не чув власного голосу.

Розпашілий від гніву та приниження, Сайєд розвернувся в бік своєї квартири якраз вчасно, щоб побачити, як кілометровий космічний корабель на мить завис у небі, перш ніж м’яко з хрускотом впав на землю.

Сайєд і листоноша стояли пліч-о-пліч кілька хвилин, дивлячись на корабель. Протягом 47 років Сайєд мріяв зустріти прибульця, Нессі[^2], єті чи навіть привида Распутіна. Тепер його розум був порожній. На очі навернулися сльози.
[^2]: Нессі - міфічне чудовисько озера Лох-Несс у Шотландії

Цей найщасливіший момент у його житті був лиш дещо затьмарений тим фактом, що космічний корабель приземлився прямо на його квартиру, розчавивши її разом із будь-якою можливістю дістати пару штанів.

 – Я запізнюся на роботу, — із жахом сказав Сайєд.
 – Сьогодні субота, — відповів листоноша, не озираючись.

Зовсім не підозрюючи, що це був лише один із багатьох кораблів, що приземлилися на Землю, Сайєд подумав, чи запам’ятається він в історії як перша людина, яка зустріла прибульців.

Насправді прибульців він ніколи не зустрічав. Він також не буде відомий як чоловік, який забув штани. Його не запам’ятають як працівника аптеки, який випадково помчав на роботу суботнього ранку. В анналах історії його навіть не згадали б як батька та розлученого чоловіка з любов’ю до свинячих шкварок без свинини та боксу.

Фактично, історія Сайєда була записана лише в одній книзі _«Відома історія Сатоші на Землі»_, опублікованій приблизно в 2071 році. Написана істориком Мічиганського університету та опублікована відділом публічних записів Nuggcorp, в якій був один уривок, який описує вклад Сайєда в історію:

> «Вперше в історії людства за 20-годинний період у 2065 році десятки кораблів Сатоші приземлилися на Землі. Кожен сягав від близько ста метрів до понад трьох кілометрів завдовжки та приземлявся в основному поблизу населених пунктів, але не безпосередньо в них. Вони часто приземлялися в діючих аеропортах або поблизу них, хоча іноді приземлялися на незайняті будівлі, як це було у випадку з кораблем, який приземлився на закритий тоді _Nuggies: казино та виставковий зал товарів для дому_ в Лас-Вегасі.»
> 
> Примітка: було навіть зареєстровано поодинокий випадок, коли корабель Сатоші розтрощив незайняту резиденцію поблизу Лідса, Сполучене Королівство, хоча ані люди ані домашні тварини не постраждали».
