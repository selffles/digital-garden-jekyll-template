---
---

**Розділ: Дух радіо | Рік 2021**

_44 роки до контакту_ 
_115 років до визволення Лас-Вегасу_ 

Діон і Гермес походили з давнього роду виродків, у всіх сенсах цього слова.

Один із них стане найбагатшою людиною в історії людства. Інший стане жертвою найбільшої крадіжки кредитів в історії людства.

Спочатку з’явився батько, який народився в лікарні Луїзіани в 1978 році. Гермес Бонапарт Гейнс був химерною дитиною, він часто розповідав своїм нечисленним друзям, і більше ніж декільком незнайомцям, що його назвали на честь Наполеона, тому що він був єдиним чорношкірим нащадком французького правителя (зі сторони батька).

Гермес, звичайно, ніколи не знав ні свого батька ні чогось про своє походження по його лінії.

Найближче, до чого він підійшов у питанні наполеонівського походження, це те, що його пра-пра-пра-пра-пра-прабабуся колись подавала заварні тістечка жінці, яка сиділа біля титулованого французького майора, який викладав у École des Cadets-gentilshommes[^1], коли там вчився пан Бонапарт.
[^1]: фр. Школа молодих джентльменів

Іншими словами, не було ніякого рідства.

У будь-якому випадку, Гермес заявляв про це, ґрунтуючись виключно на незаперечних доказах свого бажання, щоб це було правдою.  У дійсності, він був духовним наступником Наполеона по двох аспектах: їх об’єднувала гостра, нав’язлива зарозумілість та невисокий зріст.

Навіть цього недо зв’язку було для Гермеса достатньо. З юних років його ставлення до чесності було схоже на його ставлення до вірності (точніше, він був і брехуном, і шахраєм).

Це не означає, що Гермес не мав інших чудових якостей, яких можна було очікувати від впливових історичних постатей. Наприклад, він був вундеркіндом у комп’ютерах, математиці та електроніці.

Він користувався електронікою як конструктором Lego. Вперше він розібрав старий Атарі 2600 у віці семи років і після повторного складання той майже працював.

Дитинство Гермеса, вихованого матір’ю-одиначкою, було повним частих похвал та легких досягнень. Як і у багатьох юних вундеркіндів, його природні здібності означали, що йому рідко доводилося вчитися, принаймні доки не стало надто пізно, щоб набувати хороших звичок.

Це означало, що, незважаючи на свій високий інтелект, Гермес був посереднім студентом після вступу до університету. Коли викладачі зажадали, щоб він відвідував заняття та вчився, Гермес кинув навчання. Все, що в нього залишилося з часів коледжу — це кілька нерозпакованих підручників і алкоголізм.

Він провів 90-ті, займаючись програмуванням як цифровий спекулянт, штампуючи веб-сайти для невдалих стартапів епохи дот комів із сумнівними бізнес-моделями, такими як «myspace для торговців наркотиками» та «ebay для оренди екзотичних домашніх тварин».

Зрештою він потрапив до успішного, але нічим не примітного стартапу. Потім він одружився, і в 1999 році у них народилася дочка. Якийсь час життя було напрочуд нормальним і передбачуваним.

Але для такої людини, як Гермес, стабільність була такою ж некомфортною, як гримуча змія в нижній білизні.

Коли стався крах дот комів, Гермес втратив роботу і закрутив романи. Після одного оголошення на Craigslist та дефектного презерватива, наприкінці 2001 року народився його позашлюбний син Діон Ньюджент.

Дружина Гермеса розлучилася з ним (він більше ніколи не бачив свою доньку, але не хвилюйтеся за неї: попри на його відсутність, чи, ймовірно, завдяки цьому, Мішель Хізер виросла і стала успішним адвокатом з цивільних прав, яка мало вплинула на хід людства, окрім поліпшення життя майже кожної людини, яку вона коли-небудь зустрічала).

Зі свого боку, Діон ніколи не зустрічав і не знав про свою зведену сестру, чий вплив на світ був абсолютно протилежним його, як за величиною, так і за цінністю.

Відсторонений від дочки і незацікавлений сином, Гермес став одержимим криптографією. Він купив малобюджетний кемпер і почав жити як відлюдник, катаючись по країні та тягнучи інтернет з місцевих бібліотек і кемпінгів.

Він бачив свого сина кілька разів на рік, чого, на його думку, було більш ніж достатньо, зважаючи на те, що він сам ніколи не зустрічався зі своїм власним батьком.

У тих поодиноких випадках, коли Діон таборував зі своїм батьком, Гермес був прикутий до комп’ютера. Він став одержимий потоками повторюваних чисел на тлі білого шуму. Це був старий радіозапис майже сторічної давнини.

Чого жоден з них не усвідомлював, так це поширеності цього коду в історії. Він був скрізь, завжди, протягом усієї еволюції людини.

Подібний код часто зустрічався в електричних сигналах, посилення яких спонукало Ніколу Теслу виробляти постійний струм. Уотсон і Крік знайшли цей код під час дослідження геному, але так і не розшифрували його. У різних формах код подорожував Землею тисячоліттями, приносячи велич від Ади Лавлейс до Алана Тьюринга і Сіддхартхи Гаутами.

Після багатьох років виснажливої одержимості, можливо, єдиної важкої роботи, яку він зробив у своєму житті, Гермес зламав цей код у 2014 році. Нагородою був єдиний, невиразний, незрозумілий токен блокчейну.

Гермес був добре знайомий з біткоїном. Його одержимість зломом кодів вже давно підірвала будь-яку мотивацію до «законної» професії і він жив як злодій.

Звичайно, готівка була його вибором, її було легше конвертувати в його звичну дієту з консервованої кукурудзи та рому, але він зберігав по максимуму в біткоїнах, довіряючи їм більше, ніж банкам чи фінансовим установам.

Проте в цьому гаманці, який знайшов Гермес, був лише один токен. Це не були біткоїни чи будь-які криптовалюти, які він коли-небудь бачив.

Проте, зрозуміти остаточний сенс свого відкриття йому завадили розбіжності між ним та урядом США щодо того, що вважається «шахрайством». Його ув’язнили і в 2021 році він підхопив важкий випадок COVID-19.

Він помер так і не отримавши шансу завершити справу свого життя.

І це створило підґрунтя для того, щоб Діон, який нічого не знав про криптографію, криптовалюту або взагалі про щось, що має якусь цінність, натрапив на найважливіше відкриття в історії людства.

Діон успадкував мізерне майно Гермеса, принаймні те, що не було конфісковано урядом: огидний і давній кемпер та десять соток землі, на якій він був припаркований, десятки майже порожніх пляшок з-під рому, тисячі сторінок рукописних нотаток та тривожно затертий примірник журналу Playboy за червень 1990, на якому зображена Рене Тенісон.

Спочатку Діон вирішив накуритися і спалити кемпер. Зрозумівши, що страхової виплати не буде, він зрештою прибрався в ньому з наміром здати в оренду чи продати.

Під час прибирання він знайшов письмові інструкції для доступу до крипто-гаманців Гермеса. Заощадження біткоїнів в період з 2010 по 2020 роки принесло йому вражаючі статки.

Якби події розгорнулися інакше, ці гаманці могли б опинитися в зовсім інших руках. Можливо, вони б потрапили до його любої доньки Мішель. Або Гермес відновив би свою роботу, якби пережив ув’язнення. Чи ними б заволодів дядько Сем.

Але в історії цього всесвіту Діон наткнувся на мільйони доларів у біткоїнах, вийшов із кемпера і повністю проігнорував другий гаманець з таємничим токеном, що не продається.

Несподівано розбагатівши, Діон прожив доросле життя так і не зумівши примножити свій статок у низці невдалих бізнесів, фінансуючи сумнівні стартапи, над якими колись працював його батько. Його останнє підприємство — об‘єднаний магазин товарів для дому, буфет, дитячий садок та казино в Лас-Вегасі — з’їло все до центу у 2064 році.

За іронією долі, це було лише за кілька місяців до того, як біткоін обійшов фіат як найбільш використовувана валюта на Землі.  Відчайдушно бажаючи отримати ще одну подачку, Діон Ньюджент переглянув нотатки свого батька, чи бува не пропустив він скарбницю з біткоїнами.
 
Не пропустив. Залишився лише один таємничий токен. Діон вирішив розгадати таємницю одержимості свого батька.

На відміну від нього, Діон не був здатний розгадати судоку для початківців, не кажучи вже про найбільшу загадку в історії. На щастя, Гермес зробив майже всю роботу півстоліття тому.

Діон випадково отримав _щось_, останній крок, який послав сигнал. Насправді, робити _щось_, це те, чим займався Діон, коли Сатоші приземлилися на його зачинене казино, і його доля була вирішена.

Незважаючи на його недоліки — погану гігієну, короткозорість (у прямому й переносному сенсі), егоїзм, лінь, загальну апатію до страждань інших, поганий смак у декорі та найгірше почуття гумору, а також багато інших, занадто численних, щоб їх можна було правдоподібно переказати — Сатоші, як і раніше довіряли Діону «Наґґі» Ньюдженту більше за всіх інших людей. Зрештою, саме тому вони зашифрували перший BokBok: щоб знайти людину, якій вони найбільше могли б довірити знання Всесвіту.

Натомість вони знайшли Діона.