---
---

**Розділ: Вода в Кільці | Рік 2128**

_65 років після першого контакту_
_4 роки до визволення Лас-Вегасу_

За мірками свого району Єва вела розкішний спосіб життя.

Її розірваний кевларовий намет був доповнений не однією, а двома справжніми стінами (зробленими з переробленого мотлоху, який вона знайшла у прилеглих руїнах передмістя 21-го століття). Нещодавно вона подвоїла свою корисну площу майже до 4 квадратних метрів, побудувавши хитке горище і піднявши свій заплямований каремат з брудної підлоги.

А яке розташування! Поруч з її наметом було все необхідне.

По-перше, чоловік, який міг обміняти прострочені консерви на металобрухт, був лише через троє дверей.

По-друге, громадська вбиральня — стара сміттєспалювальна піч, яку вона допомогла закопати та підключити до переважно функціональних сонячних панелей — знаходилася достатньо близько, щоб це було зручно, але не настільки близько, щоб бути небезпечною.

Найкращим був Ківа[^1], сусід, з яким вона ділила стіну. Він працював на дамбі Nugg Dam, а це означало, що він міг щодня таємно розливати по пляшках кілька літрів чистої води Nuggcorp.
[^1]: Keeva - з ірландської добрий, гарний, м‘який

Це виявилося благом як для Ківи, так і для Єви. Вода була безцінною.

Цей район був перейменований з Лас-Вегаса на Оазис-Сіті, коли його тераформували в пишний рай близько 2080 року. Nuggcorp так і не спромігся повернути назву, коли війни CoC знищили більшу частину пишної зелені та знову обернули околиці Оазис-Сіті на Пустелю Мохаве.

Це, ймовірно, тому, що Оазис-Сіті був першою і найвідомішою глобальною штаб-квартирою Nuggcorp, і в місті було достатньо проточної води, щоб забезпечити неймовірно привілейований спосіб життя Наґґі — заможного класу корпоративних співробітників Nuggcorp — які там жили.

Єва та її сусіди мали лиш недоїдки та гарний настрій, обидва, в кращому випадку, були непостійними.

Вони жили в Кільці Оазису, нетрях уздовж кордону, де тераформування поступилося місцем пустелі. Охорона, посилена патрулями мехаботів, не пускала мешканців нетрів до міста, крім випадків, коли їх було найнято для участі в офіційному проекті Nuggcorp.

Якби хтось вийшов з Оазис-Сіті, хоча мало хто б ризикнув, вони побачили б, що Кільце Оазису перетворюється на все більш відчайдушний світ виживання. Коли вісім років тому, будучи ще підлітком, Єва оселилася у своєму районі, глибина кільця була кілька сотень метрів.

Як і всі нові мігранти, вона оселилася на самій околиці, де можна було претендувати на клаптик піску. На той час околиці Кільця Оазису були найнебезпечнішим місцем з будь-коли створених людьми.

Проте за минулі роки нові біженці додали майже кілометр нових халуп далі в пустелю.  Навіть за скромними мірками її власного досвіду Єва знала, що життя на найновіших краях кільця було неймовірно суворим.

Це було неможливо уявити як тому, що Єва не хотіла думати про це, так і тому, що її уява ніколи не могла зрівнятися з жорстокою реальністю життя всього за кілометр.

Чиста вода, а іноді й інші знебарвлені рідини, схожі на воду, що, імовірно, були канцерогенними, була розкішшю, яку можна було отримати лише в обмін на роботу в Nuggcorp або на чорному ринку.

Єва була майстровитою. Вона добре зналася на комп’ютерах і їй навіть вдалося покористуватися брухтом Сатоші, чого, як вона чула, самі інженери Nuggcorp щосили намагалися досягти. Вона використовувала ці навички, щоб уберегти себе від трудових таборів, знаходячи способи вдало торгувати.

Згодом, кілька років тому, аварія на робочому місці на дамбі Nugg Dam забрала життя 4000 робітників. Завдяки цьому відкрилась низка вакантних місць і Ківа отримав там посаду.

Цього разу недбале поводження Nuggcorp з робітниками спрацювало на користь Єви.

Спочатку Ківа міг лиш крадькома ковтнути води. За кілька років він потай вивозив по кілька літрів щодня.

Протягом останніх кількох місяців у них з Євою виробився вечірній розпорядок: він приносив Єві літр води, а вона давала йому доступ до зламаних каналів відеоспостереження Nuggcorp. Оскільки компанія тримала всіх своїх важливих співробітників під цілодобовим наглядом, це означало, що їхнє життя було, власне кажучи, безкоштовною телепередачею для когось із її навичками.

Вона насолоджувалася водою і слухала старі записи діксіленду[^2], поки він користувався її планшетом. Потім вони ділили чашку води і, можливо, їжу, якщо вона була, та зазвичай ні.
[^2]: Діксіленд - один з різновидів джазу, іноді його називають _традиційним джазом_. 

Вона ніколи не питала, що він робив із трансляціями, для неї це не мало значення. Якщо вона могла продати приватні моменти Наґґі за воду, це було чудесно. Вона б із задоволенням продала життя будь-якої маріонетки Nuggcorp за десять хвилин перед зламаним кондиціонером.

Щодня вона шукала кілька кадрів з камер, які б, на її думку, Ківа оцінив, і саме так вона вперше дізналася про Рьо Дзіна. Коли вона натрапила на відеотрансляцію його квартири, то впізнала в ньому когось, кого бачила у своєму районі.

Це викликало тривогу. Наґґі не навідувались до Кільця Оазису, а якби і завітали б, то точно не з добрими намірами. Більше хвилювало те, що вона неодноразово бачила, як він спілкувався з Ківою.

Саме по собі це не було для неї відкриттям: усі знали, що Nuggcorp має не таку вже і таємну шпигунську мережу в Кільці Оазису. Зрештою, вони не можуть для всього використовувати мехаботів. З одного боку, мехаботів майже не лишилося, тому не можна було їх використовувати у якості патрульних. З іншого ж, метровій біонічній курці було б важко працювати під прикриттям.

Відкриттям стало те, що один такий шпигун крутився біля її Ківи, її джерела свіжої, чистої, освіжаючої питної води. Вона дуже захищала Ківу та спосіб життя, який він уособлював. Цілком можливо, що без нього вона могла б загубитися в убивчій мішанині навколо і, зрештою, загинути, або, що ще гірше, переміститися до зовнішнього кільця.

Вона припустила, що Рьо дізнався про крадіжку води Ківою. Вона цілком припускала, що Nuggcorp може вистежити робітника за кілька літрів вкраденої води. Не схоже, щоб вони мали кращі заняття. Справжню роботу виконували мехаботи або мешканці трущоб, вивільняючи Наґґі час задля зосередження на тому, як ускладнити життя простим людям.

Єва спостерігала за Рьо протягом тижня.  Щодня він прокидався, їв якусь кашу і дивився у вікно. Вона дивувалася, чому він їсть кашу, коли чоловік його статусу має доступ до таких соковитих продуктів, що вона б знепритомніла від їх запаху.

У неї були теорії. Можливо, навіть каша в Оазис-Сіті була божественною. Або ж мехабот вирвав йому язика за те, що він голосно розмовляв з вищим керівництвом.

Вдень він покидав свою квартиру. Єва іноді знаходила його в нетрях Оазис-Сіті в зовсім іншому одязі і балакаючим з місцевими жителями.

Більшість ночей він тупцяв своєю величезною квартирою. Повільно, методично, як у трансі.  Одного разу до нього завітала жінка років 50 і вони сиділи мовчки та грали в якусь гру з чорними та білими камінцями на ігровому полі.

Він здавався невинним настільки, що був нудним. Надто нудним. Квартира будь-якого іншого Наґґі була вітриною всіляких творчих діонісійських непристойностей — мабуть, саме тому Ківі подобалося спостерігати за ними.

Рьо ніколи не був емоційним чи товариським, за винятком тієї літньої пані та його дивного домашнього птаха.

Єва була впевнена, що центри задоволення в його мозку були видалені офісом медичних удосконалень Nuggcorp, або, можливо, він був якимось андроїдом на основі технологій Сатоші, створеного Nuggcorp, щоб шпигувати там, де не можуть мехаботи.

 Як би там не було, він становив загрозу для Ківи, що загрожувало і Єві, а цього не можна було допустити, особливо від допитливого Наґґі.