---
title: Soulbound
---

Однією з особливостей World of Warcraft, яка є природньою для гравців, але в основному не обговорюється за межами ігрових кіл, є концепція _духовно прив'язаних (soulbound)_ предметів. Прив’язаний до душі предмет, після його отримання, не можна передати чи продати іншому гравцеві.

Більшість дуже потужних предметів у грі пов’язані з душею і зазвичай вимагають виконання складного квесту або вбивства дуже сильного монстра, як правило, за допомогою від чотирьох до тридцяти дев’яти інших гравців. Отже, щоб наблизити свого персонажа до найкращої зброї та броні, у вас немає іншого вибору, крім як брати участь у вбивстві деяких із цих надзвичайно складних монстрів самостійно.

![](https://vitalik.ca/images/soulbound/calisea.png)

Мета механіки досить зрозуміла: вона робить гру складною та цікавою, гарантуючи, що для отримання найкращих предметів, вам дійсно потрібно піти і зробити складну справу та зрозуміти, як вбити дракона. Ви не можете просто піти вбивати кабанів по десять годин на день протягом року, отримати тисячі золота і купити епічні магічні обладунки в інших гравців, які вбили дракона за вас.

Звісно, система дуже недосконала: ви можете просто заплатити команді професіоналів, щоб вони разом з вами вбили дракона і дозволили вам зібрати здобич, або і взагалі купити персонажа на вторинному ринку, і зробити все це за неігрові долари США, щоб вам навіть не довелося вбивати кабанів. Але все одно це робить гру набагато кращою, ніж коли кожен предмет завжди має певну ціну.

## А якщо б NFT могли би бути прив'язаними до душі?

У своїй теперішній формі NFT мають багато спільних властивостей із рідкісними та епічними предметами у багатокористувацькій онлайн-грі. Вони мають соціальну цінність: люди, що їх мають, можуть ними похизуватися і для цього є все більше і більше [інструментів](https://eth.xyz/). Досить нещодавно Twitter почав впроваждувати інтеграцію, що дозволяє користувачам демонструвати свої NFT у якості зображення профілю.

Але що саме сигналізують ці NFT? Звичайно, одна частина відповіді — це певні навички придбання NFT та знання, які NFT придбати. Але оскільки NFT є предметом торгівлі, інша велика частина відповіді неминуче полягає в тому, що NFT – це сигнал про багатство.

![](https://vitalik.ca/images/soulbound/punks.png)

_
Зараз CryptoPunks регулярно продаються за багато мільйонів доларів, і вони навіть не є [найдорожчими NFT](https://decrypt.co/62898/most-expensive-nfts-ever-sold). Джерело зображення [тут](https://www.larvalabs.com/cryptopunks/topsales).
_

Якщо хтось покаже вам, що у нього є NFT, який можна отримати, зробивши X, ви не можете сказати, чи він зробив X самостійно, чи просто заплатив комусь іншому, щоб той зробив X. Іноді це не проблема: для NFT на підтримку благодійної організації, хтось, хто купує її на вторинному ринку, жертвує своїми власними коштами заради цієї справи і вони допомагають благодійній організації, стимулюючи інших купувати NFT і тому немає підстав їх дискримінувати. І справді, лише від благодійних NFT можна отримати багато добра. Але що, якщо ми хочемо створити NFT, які не лише про те, хто має найбільше грошей і які насправді намагаються сигналізувати про щось інше?

Можливо, найкращим прикладом проекту, який намагається це зробити, є [POAP](https://poap.xyz/), "протокол підтвердження відвідуваності".  POAP — це стандарт, за яким проекти можуть надсилати NFT, які представляють ідею того, що одержувач особисто брав участь у якійсь події.


![](https://vitalik.ca/images/soulbound/poaps.png)

_
Частина [моєї власної колекції POAP](https://app.poap.xyz/scan/vitalik.eth), більша частина якої походить із подій, які я відвідував протягом років.
_

POAP — чудовий приклад NFT, який працює краще, якщо його можна прив’язати до душі. Якщо хтось дивиться на ваш POAP, його не цікавить, чи заплатили ви комусь за відвідування якоїсь події. Їх цікавить, чи _ви особисто_ були на цьому заході. Пропозиції щодо розміщення сертифікатів (наприклад, водійських прав, університетських дипломів, підтвердження віку) у блокчейні стикаються з подібною проблемою: вони були б набагато менш цінними, якби хтось, хто сам не відповідає умові, міг просто купити їх у того, хто відповідає.

У той час як NFT, що передаються, мають своє місце і самі по собі можуть бути дійсно цінними для підтримки художників і благодійності, існує також великий і недостатньо вивчений простір для дизайну того, чим можуть стати _непередавані_ NFT.

## Що, якби права на управління могли бути прив’язані до душі?

Це тема, про яку я писав [ad nauseam](https://uk.m.wikipedia.org/wiki/Ad_nauseam) (див. [1](https://vitalik.ca/general/2021/09/26/limits.html) [2](https://vitalik.ca/general/2021/08/16/voting3.html) [3](https://vitalik.ca/general/2020/09/11/coordination.html) [4](https://vitalik.ca/general/2019/04/03/collusion.html)[5](https://vitalik.ca/general/2018/03/28/plutocracy.html)), але її все одно треба повторити: **з механізмами управління можуть статися дуже погані речі, якщо владу управління легко передати**. Це справедливо з двох основних типів причин:

- Якщо мета полягає в тому, щоб повноваження управління були _широко розповсюджені_, то можливість передачі є контрпродуктивною, оскільки група зацікавлених осіб з більшою ймовірністю викупить права на управління у всіх інших.
- Якщо мета полягає в тому, щоб повноваження управління _перейшли до компетентних_, то передача є контрпродуктивною, тому що ніщо не заважає скупити права на управління рішучими, але некомпетентними.

Якщо ви серйозно сприймете прислів’я про те, що «ті, хто найбільше хоче керувати людьми, найменш підходять для цього», то вам слід ставитися з підозрою щодо можливості передачі, саме тому, що при передачі влада відтікає від скромних, які, швидше за все, додали б цінності управлінню, до голодних до влади, які найімовірніше спричинять проблеми.

Отже що, раптом ми спробуємо зробити права на врядування такими, що не підлягають передачі? Якщо ми спробуємо створити [CityDAO](https://vitalik.ca/general/2021/10/31/cities.html#citydao), в якому більше прав голосу отримають люди, які насправді живуть у місті, або яке, щонайменше, буде демократичне, без неправомірного впливу китів, які накопичують велику кількість NFT громадян? Що якби DAO управління блокчейн протоколами могло якимось чином обумовлювати повноваження для управління залежно від участі? Знов таки, відкривається великий та плідний дизайнерський простір, до якого сьогодні важко отримати доступ.

## Реалізація непередаваності на практиці

POAP прийняв технічне рішення не блокувати передачу самих POAP. Для цього є декілька причин: користувачі можуть мати вагомі підстави хотіти перенести всі свої активи з одного гаманця на інший (наприклад, для безпеки), а безпека неможливості передачі, реалізована «наївно», все одно не дуже сильна, оскільки користувачі можуть просто створити акаунт-обгортку, на якому буде NFT, а потім продати право власності на нього.

І справді, було досить [багато](https://poap.gallery/event/14195) [випадків](https://poap.gallery/event/6481), коли POAP часто купували та продавали, коли для цього існувало економічне обґрунтування. Нещодавно Adidas [випустила безкоштовний POAP](https://twitter.com/adidasoriginals/status/1461057188529594375) для своїх шанувальників, який може надати користувачам пріоритетний доступ при розпродажі товарів. Що сталося? Ну, звичайно, багато POAP були швидко передані тому, хто запропонував найвищу ціну.

[![](https://vitalik.ca/images/soulbound/adidas.png)](https://poap.gallery/event/14195)

_
Більше переказів, ніж предметів. І не [вперше](https://poap.gallery/event/6481).
_

Щоб вирішити цю проблему, команда POAP пропонує розробникам, які піклуються про непередаваність, запровадити перевірки самостійно: вони можуть перевірити в блокчейні, чи поточний власник має ту ж саму адресу, що й початковий власник і, за необхідності, з часом вони можуть додати складніші перевірки. Наразі це більш перспективний підхід.

Мабуть, єдина NFT, яка сьогодні найбільш надійно не підлягає передачі - це [атестація proof-of-humanity (приналежності до людей)](https://www.proofofhumanity.id/). Теоретично, будь-хто може створити профіль proof-of-humanity за допомогою облікового запису смарт-контракту, право власності на який можна передавати, а потім продати цей обліковий запис. Але протокол proof-of-humanity має [функцію відкликання](https://kleros.gitbook.io/docs/products/proof-of-humanity/proof-humanity-tutorial-remove-and-challenge), яка дозволяє оригінальному власнику створити відео з проханням видалити профіль і суд [Kleros](https://kleros.io/) вирішує, чи було відео від тієї ж особи, що й оригінальний автор. Після успішного видалення профілю вони можуть повторно подати заявку на створення нового профілю. Отже, якщо ви купуєте чужий proof-of-humanity профіль, ваше володіння може бути дуже швидко відібране у вас, що робить передачу права власності нежиттєздатною. Профілі proof-of-humanity де-факто прив’язані до душі і інфраструктура, побудована на їх основі, може загалом дозволити прив'язувати об'єкти у блокчейні до певних людей.

Чи можемо ми обмежити можливість передачі, не пішовши далі та засновувати все на приналежності до людей? Це стає важче, але є середньої важкості підходи, які, ймовірно, достатньо хороші для деяких випадків використання. Прив’язати NFT до імені ENS – це один простий варіант, якщо ми припустимо, що користувачі достатньо піклуються про свої імена ENS, тому не бажають їх передавати. Наразі ми, ймовірно, побачимо широкий спектр підходів до обмеження передачі, де різні проекти пропонуватимуть різні варіанти, обираючи між безпекою та зручністю.

## Непередаваність та приватність
Криптографічно надійну конфіденційність для передаваних активів досить легко зрозуміти: ви берете свої монети, кладете їх на [tornado.cash](https://tornado.cash/) або подібну платформу і виводите їх на новий обліковий запис. Але як ми можемо додати конфіденційності для об'єктів, прив'язаних до душі, коли ви не можете просто перемістити їх у новий обліковий запис або навіть смарт-контракт? Якщо proof of humanity почне отримувати все більше поширення, конфіденційність стане ще важливішою, оскільки вся наша діяльність в блокчейні буде прив'язана безпосередньо до людського обличчя.

На щастя, є кілька досить простих технічних варіантів:

- Зберігайте об'єкт за адресою, яка є хешем (i) індексу, (ii) адреси одержувача та (iii) секрету, що належить одержувачу. Ви можете розкрити свій секрет інтерфейсу, який потім скануватиме всі можливі об'єкти, які належать вам, але ніхто без вашого секрету не зможе побачити, які об'єкти є вашими.
- Опублікуйте хеш низки об'єктів і надайте кожному одержувачу його Merkle-гілку.
- Якщо _смарт-контракту_ потрібно перевірити, чи є у вас об'єкт якогось типу, ви можете надати ZK-SNARK.

Перекази можна здійснювати в блокчейні. Найпростішим методом може бути транзакція, яка викликає заводський контракт, щоб зробити старий об'єкт недійсним, а новий об'єкт дійсним, використовуючи ZK-SNARK, щоб довести, що операція дійсна.

Конфіденційність є важливою частиною ефективної роботи такої екосистеми. У деяких випадках основна річ, яку представляє цей об'єкт, уже є загальнодоступною і тому немає сенсу намагатися додати їй конфіденційності. Але в багатьох інших випадках користувачі не хотіли б розкривати все, що у них є. Якщо одного дня в майбутньому вакцинація перетвориться на POAP, найгірше, що можна зробити, це створити систему, в якій POAP автоматично виставляється всім напоказ і іншим не залишається вибору, окрім як основувати своє медичне рішення під впливом того, що виглядало б круто в їхньому колі спілкування. Конфіденційність в основні дизайну може завадити виникненню таких поганих результатів і збільшити шанси на створення чогось чудового.

## Звідси - туди

Звичайна критика простору "web3" у сьогоднішньому вигляді в тому, що все орієнтовано на гроші. Люди прославляють володіння та відверту марну розтрату [великої суми багатства](https://palladiummag.com/2022/01/21/when-the-stagnation-goes-virtual/) і це обмежує привабливість і довгострокову стійкість культури, яка виникає навколо цих об'єктів. Звичайно, є важливі переваги, які можуть надати навіть [фінансіалізовані](https://vitalik.ca/general/2021/09/26/limits.html) NFT, наприклад фінансування артистів і благодійність, які інакше були б невизнаними. Однак у цього підходу є межі, а також багато недосліджених можливостей у спробах вийти за рамки фінансіалізації. Створення більшої кількості обє'ктів у крипто-просторі «прив’язаними до душі» може бути одним із шляхів до альтернативи, де NFT можуть представляти набагато більше того, хто ви є, а не тільки те, що ви можете собі дозволити.

Однак для цього існують технічні проблеми, а також непростий «інтерфейс» між бажанням обмежити або запобігти передачі та екосистемою блокчейну, де поки що всі стандарти розроблені навколо максимальної можливості передачі. Приєднання об’єктів до «об’єктів особистості», які користувачі або не можуть (як у профілях proof-of-humanity), або не бажають (як у випадку з іменами ENS) продавати, здається найбільш багатообіцяючим шляхом, але залишаються проблеми в тому, щоб зробити це простим у використанні, приватним та безпечним. Нам потрібно більше зусиль, щоб продумати та вирішити ці задачі. Якщо ми зможемо, це відкриє набагато ширші двері для того, щоб блокчейни були в центрі екосистем, які є колабораційними та веселими, а не лише про гроші.

[Оригінальний пост](https://vitalik.ca/general/2022/01/26/soulbound.html)

Повернутись до [[крипто нотатки|крипто нотаток]] або [[вхід|зайти заново]]