---
title: Симуляція
---
Ми, люди, з розвитком комп’ютерних технологій намагаємось створити штучний інтелект та всякого роду ігри з віртуальними персонажами та аватарами. Ми надаємо їм певних рис, здібностей. Занурюємо в різні світи та обставини і вони, обмежені заданими нами умовами, мають пройти певні завдання, якось «еволюціонувати». А ми в цей час розважаємося та пізнаємо якийсь певний досвід, якого б не мали в іншому випадку - як-от прогулятися іншою планетою в тілі шестикрилого оленя. 

І чомусь же ми маємо цю необхідність пробувати ставати кимось іншим, приміряти чужі життя - ми любимо ходити в театри, дивитись кіно, читати книжки про історії інших людей, переживаючи таким чином їхні життя. Може не просто так кажуть - що в малому, то і у великому. Можливо у людей є тяга до перевтілень, тому що ми і самі є чиїмось перевтіленням. Раптом ми самі є персонажами чиєїсь гри? Що, як всесвіт - це розум, свідомість? І він створив мільярди галактик та планет, створив на них різні умови, щоб охопити якомога більше [[Про мультивсесвіт|варіантів]]. В деяких із цих варіантів утворилось життя, через яке всесвіт вчиться пізнавати різний досвід - як воно бути королем могутньої держави, або сліпим бродячим музикантом, або жертвою виверження вулкана. Добродушним та щедрим меценатом або кровожерливим диктатором. Простим роботягою, що важко працює задля забезпечення своєї багатодітної сім‘ї або мажором, що насолоджується життям, подорожуючи світом на яхті. Або ж просто котом, що спить увесь день. Немає [[Думки та їх вплив|хороших чи поганих]] людей, тих, кому «пощастило» чи «[[Чому ця симуляція така жорстока|не пощастило]]» в житті. Ми просто граємо свої ролі. Ми просто спосіб [[Про мультивсесвіт|всесвіту]] отримати новий життєвий досвід. І при цьому, кожен із нас [[Я - це ти|важливий]], бо кожен із нас унікальний персонаж зі своїми власними «налаштуваннями», власними [[Про емоції|емоціями]] і ніхто окрім нас не може отримати наш досвід.